GİRİŞ
Seralar, tarımsal amaçlı yapılardır. Bu yapılar, taşınır mal niteliğinde basit
nitelikli olabileceği gibi imar mevzuatı kapsamında yapı niteliğinde de olabilmektedir.
Basit örtü mahiyetindeki hafif yapı olan seralar, imar hukuku ve
mülkiyet hukuku anlamında bir yapı olarak kabul edilmez ve menkul mal hükümlerine
tabi olur. Beton temel ve çelik çatılı vb. seralar ise İmar Kanunu
kapsamında yapı niteliği haizdir. Bu nitelikteki tarımsal amaçlı seraların yapı
olması nedeniyle, bu yapılar hakkında yıkım ve para cezası işlemleri tesis edilmesi
söz konusu olabilecektir.
İskan dışı alanlarda, köy ve mezraların yerleşik alanları ve civarı ile kırsal
yerleşik alanlar ve civarında yapılacak tarımsal amaçlı yapı olan seralar, entegre
tesis niteliğinde olmamak koşuluyla yapı ruhsatı aranmadan yapılabilir.
Plansız alanlarda yapılan tarımsal amaçlı seralar, bulunduğu bölgenin şartlarına
ve fonksiyonuna uygun yapılar olarak karşımıza çıkmaktadır. Seralar, köy
ve mezraların yerleşik alanlarında veya kırsal yerleşik alanlarda yapılsa dahi,
bulunduğu bölgenin şartlarına ve fonksiyonuna aykırı olmayacaktır.
Planlı alanlarda ise durum farklıdır. İmar Kanununun 3. maddesine göre,
herhangi bir alanın her ölçekteki plan esaslarına, bulunduğu bölgenin şartlarına
ve yönetmelik hükümlerine aykırı maksatlar için kullanılamayacaktır. İmar
planında tarımsal alanda kalan bölgede sera yapılması bölgenin şartlarına ve
fonksiyonuna uygundur. Ancak planda konut, ticari alan vb. yerlerde, bölgenin
şartlarına uygun olmayan tarımsal amaçlı sera yapılması halinde durum
farklıdır. Planlı Alanlar İmar Yönetmeliği’nde değişiklik yapılmış ve herhangi
bir yapılaşmanın bulunmadığı imar adalarında yer alan parsellerde, muvakkat
yapı izni alınmak suretiyle tarımsal amaçlı sera yapılmasına olanak sağlanmıştır
(m. 19). Yönetmelikte yapılan bu değişiklik sonrası, imar adalarında yer
alan parsellerde sera yapılmasının imar hukukuna, şehircilik ilkelerine, planlama
esaslarına etkisi yargı kararları ışığında açıklanmaya çalışılacaktır.
I. HUKUK SİSTEMİNDE SERALARIN TANIMI VE HUKUKİ
DURUMU
A. Seraların Tanımı
Günümüzde gıdaya olan ihtiyacın artması, seralı tarım üretiminin de artmasına
neden olmuştur. Seralar, taşınır mal niteliğinde basit nitelikli olabileceği
gibi imar mevzuatı kapsamında yapı niteliğinde de olabilmektedir. HukuGreenhouse
Urbanization By Zoning Law
Assoc. Prof. Dr. Yunus ERASLAN
Yıl: 14, Sayı: 55 (Temmuz 2023) 3
kunuzda seranın tanımı özel olarak Yönetmelik düzeyindeki bir düzenleyici
işlemde yapılmıştır. Tarım Arazilerinin Korunması, Kullanılması ve Planlanmasına
Dair Yönetmeliğin1 3. maddesinde sera; “iklim ve diğer dış etkilerin
olumsuzluklarının kaldırılması veya azaltılması için cam, naylon veya benzeri
malzeme kullanılarak oluşturulan örtüler altında, ilgili idarece ruhsatlandırılan
ve ileri tarım teknikleri kullanılarak üretim yapılan tarım arazisi” olarak
tanımlanmıştır. 5403 sayılı Toprak Koruma ve Arazi Kullanımı Kanunu’nun
tanımlar başlıklı 3. maddesinde ise seralar, tarımsal amaçlı yapılar kapsamında
değerlendirilmektedir.2 Tarımsal amaçlı seralar, birim alandan daha fazla ürün
almak ve yetiştirilen ürünü dış etkilerden korumak amacıyla yapılan yapılardır.
B. Seraların Hukuki Durumu
Tarımsal amaçlı seralar, tarımsal alanlarda yapılabildiği gibi imar planında
konutta kalan alanlarda da yapılabilmesi mümkündür. Tarımsal amaçlı seralar,
büyüklük ve yapılış biçimine göre, medeni hukuk ve imar hukuk yönünden
farklı hukuki rejimlere tabi olması mümkündür. Bu nedenle seraların hukuki
durumunu, medeni hukuk ve imar hukuku yönünden ayrı ayrı ele alıp incelenmesi
gerekir.
1. Medeni Hukuk Yönünden Seraların Hukuki Durumu
Türk Medeni Kanunu’nun 728. maddesinde; “Başkasının arazisi üzerinde
kalıcı olması amaçlanmaksızın yapılan kulübe, büfe, çardak, baraka ve benzeri
hafif yapılar, bunların malikine aittir. Bu tür yapılar, taşınır mal hükümlerine
tabi olur ve tapu kütüğünde gösterilmez.” kuralına yer verilmiştir.
Bir taşınmaz üzerinde, çadır şeklinde veya demir iskelet olmadan doğrudan
ürünün üstünü tünel şeklinde kapatarak yapılan seralar hafif tip yapılardandır.
Bu tür hafif yapılar, imar hukuku ve mülkiyet hukuku anlamında bir yapı
olarak kabul edilmediğinden menkul mal hükümlerine tabi olmaktadır. Bu tür
yapılar, gayrimenkul mülkiyetine bağlı ayni hak veya sınırlı ayni hak olarak
tapu kütüğüne tescil edilmezler.3
1 RGT. 09.12.2017, RGS. 30265.
2 “Tarımsal amaçlı yapılar: Toprak koruma ve sulamaya yönelik altyapı tesisleri, entegre
nitelikte olmayan hayvancılık ve su ürünleri üretim ve muhafaza tesisleri ile zorunlu olarak
tesis edilmesi gerekli olan müştemilatı, mandıra, üreticinin bitkisel üretime bağlı olarak elde
ettiği ürünü için ihtiyaç duyacağı yeterli boyut ve hacimde depolar, un değirmeni, tarım alet
ve makinelerinin muhafazasında kullanılan sundurma ve çiftlik atölyeleri, seralar, tarımsal
işletmede üretilen ürünün özelliği itibarıyla hasattan sonra iki saat içinde işlenmediği
takdirde ürünün kalite ve besin değeri kaybolması söz konusu ise bu ürünlerin işlenmesi
için kurulan tesisler ile Bakanlık tarafından tarımsal amaçlı olduğu kabul edilen entegre
nitelikte olmayan diğer tesisleri” ifade eder (5403 SK 3/k).
3 Medeni Kanun kapsamındaki hafif yapılar ve bunların mülkiyet konusu hakkında geniş bilgi
için bkz. Kemal Oğuzman, Özer Seliçi and Saibe Oktay Özdemir, Eşya Hukuku (Filiz 2009);
İmar Hukuku Yönünden Seralı Şehi̇rleşme
Doç. Dr. Yunus ERASLAN
4 T | Türkiye Adalet Akademisi Dergisi A A D
Yargıtay 1. Hukuk Dairesi konuya ilişkin bir kararında, “yıkımı istenilen
sera bölümünün anılan yasada tanımı yapılan yapı niteliğinde bulunmadığı
açıktır. Seralar yasa hükmü karşısında yapı sayılmayıp sabit olmayan ve sökülüp
götürülebilen Türk Medeni Kanunu’nun 728. maddesi kapsamındaki
muhtesattandır.”4 şeklindeki açıklama ile bu tür basit seralar MK.m.728 kapsamında
değerlendirilmektedir.
Planlı Alanlar İmar Yönetmeliğine5 göre, beton temel ve çelik çatı dışındaki
basit örtü mahiyetindeki seraların, Yönetmelikte belirtilen hem inşaat alanı
katsayısına hem de çekme mesafelerine tabi olmadığı belirtilmiştir (m. 63). Bu
düzenleme ile basit nitelikteki seraların, farklı bir hukuki niteliğinin olduğunun
kabul gördüğü söylenebilir.6
Türk Medeni Kanunu kapsamındaki basit nitelikli seralar ile İmar Kanunu
kapsamında yapı niteliğini haiz olan ve basit nitelikli olmayan seralar, birbirinden
farklı hukuki rejimlere tabi olmaktadır. Örneğin Medeni Kanun anlamında
basit ve hafif nitelikli seralar, taşınır mal hükümlerine tabi olur ve tapu
kütüğünde gösterilmez (MK m. 728). Basit nitelikli olmayan ve İmar Kanunu
kapsamında yapı niteliğini haiz olan seralar ise, ilgili idarece ulusal adres bilgi
sistemine ve kadastro paftasına işlenir. İmar Kanunu kapsamında olmayan,
yapı niteliği taşımayan basit ve hafif nitelikli seralar hakkında yıkım ve para
cezası işlemi tesis edilmesi hukuken olanaklı değildir. Beton temel ve çelik
çatılı seralar gibi, İmar Kanunu kapsamında yapı niteliği haiz olan ve basit
olmayan nitelikteki yapılar hakkında yıkım ve para cezası işlemleri tesis edilmesi
söz konusu olabilecektir.
2. İmar Hukuku Yönünden Seraların Hukuki Durumu
Seraların ruhsat gerektirmeden yapılıp yapılmayacağı ve imar mevzuatına
uygunluğu yönünden, imar planı bulunan alanlar ile imar planı bulunmayan
alanların ayrı ayrı değerlendirilmesi yerinde olacaktır.
a. Plansız Yerlerde ve İskân Dışı Alanlarda Yapılacak Seraların Hukuki
Durumu
İmar mevzuatında seralar hakkında özel düzenlemelere yer verilmiştir. İmar
Kanunu 27/1 maddesine göre, belediye ve mücavir alanlar dışında köylerin
köy yerleşik alanlarında, civarında ve mezralarda … entegre tesis niteliğinde
olmayan ve imar planı gerektirmeyen tarım ve hayvancılık amaçlı yapılar …
Jale G. Akipek and Turgut Akıntürk, Eşya Hukuku (Beta 2009); Şeref Ertaş, Eşya Hukuku
(Seçkin 2006).
4 Yargıtay 1 HD, E. 11087 K. 12104, 23.11.2010.
5 RGT. 03.07.2017, RGS. 30113.
6 Umut Gezginci, ‘Mevzuatımızda Seraların Hukuki Niteliği’ < MEVZUATIMIZDASERALARIN-
HUKUKİ-NİTELİĞİ.pdf (tarimhukuku.org)> accessed 24.04.2022.
Greenhouse Urbanization By Zoning Law
Assoc. Prof. Dr. Yunus ERASLAN
Yıl: 14, Sayı: 55 (Temmuz 2023) 5
için yapı ruhsatı aranmaz. Seralar tarımsal amaçlı yapılar kapsamında olduğundan,
bu alanlarda yapılan seraların bu madde kapsamında değerlendirileceği
açıktır.
İmar Kanunu’nun 27. maddesine 2019 yılında eklenen 2. fıkrasında, “Belediye
ve mücavir alanlar içinde veya dışındaki iskan dışı alanlarda yapılacak
tarımsal amaçlı seralar, entegre tesis niteliğinde olmamak ve ilgili il tarım ve
orman müdürlüğünden uygun görüş alınmak koşuluyla yapı ruhsatı aranmadan
yapılabilir. Ancak etüt ve projelerinin ruhsat vermeye yetkili idarece incelenmesi,
fen, sanat ve sağlık kurallarına uygun olması zorunludur.” kuralına
yer verilmiştir. Kanunun 27. maddesine bu fıkranın eklenmesinin iki sebebi
vardır. Birincisi, Kanunun 27/1. fıkrasının, belediye ve mücavir alanı içindeki
iskân dışı alanlar ile belediye ve mücavir alan dışındaki iskân dışı alanlara
yönelik bir hüküm getirmiyor olmasıdır. İkincisi ise, büyükşehir belediyelerinde
il sınırlarının belediye sınırı olarak öngörülmesinden sonra, Kanunun 27/1.
fıkrasının ihtiyacı karşılamıyor olmasından kaynaklanmaktadır.
Plansız alanlarda yapılacak seralarla ilgili diğer bir düzenleme de Plansız
Alanlar İmar Yönetmeliği’dir.7 Plansız Alanlar İmar Yönetmeliğinin 57. maddesinde,
“Köy ve mezraların yerleşik alanları ve civarı ile kırsal yerleşik alanlar
ve civarında8 yapılacak konut, tarımsal ve hayvancılık amaçlı yapılar ile
müştemilat binaları yapı ruhsatı ve yapı kullanma iznine tabi değildir. Ancak,
yapı projelerinin fen ve sağlık kurallarına uygun olduğuna dair ilgili idare
onayı alınmasından sonra, muhtarlığa bildirimde bulunulmak suretiyle yapılması
şarttır” kuralına yer verilmiştir. Bu madde hükmüne göre, İmar Kanunu’nda
açıkça öngörülmeyen, “mezraların civarı ile kırsal yerleşik alanlar ve
civarında” yapılacak tarımsal amaçlı yapı niteliğindeki seralar ile müştemilat
binalarının yapı ruhsatı ve yapı kullanma iznine tabi olmadığı düzenlemesine
yer verilmiştir.9
7 RGT. 02.11.1985, RGS. 18916 Mükerrer.
8 Kırsal yerleşik alan ve civarı: Büyükşehirlerde, İmar Kanununun 8 inci maddesinin birinci
fıkrasının (ğ) bendi kapsamında kırsal özelliğinin devam ettiği ilçe belediye meclisinin
teklifi üzerine büyükşehir belediye meclisince kararlaştırılan yerlerde cami, köy konağı
gibi köy ortak yapıları ile yapımı tarihinde yürürlükte bulunan mevzuat hükümlerine uygun
olarak inşa edilmiş yapıların toplu olarak bulunduğu yerlerde mevcut binaların en dışta
olanlarının dış kenarlarından geçirilen çizginin içinde kalan alan kırsal yerleşik alanı; bu
çizgi ile en fazla 300 metre dışından geçirilecek olan ve ilçe belediye meclisinin teklifi
üzerine büyükşehir belediye meclisince karara bağlanan sınırın içinde kalan alan kırsal
yerleşik alan civarını tanımlar. ( Plansız Alanlar İmar Yönetmeliği m. 4/34).
9 Yapı ruhsatı hakkında geniş bilgi için bkz. Bülent Kent, ‘İmar Planlarının Değiştirilmesi,
Plan Yapı ve Ruhsatlarının İptali ve Geri Alınmasının Kazanılmış Haklar Üzerindeki
Etkileri’ (2015) 3(1) Sakarya Üniversitesi Hukuk Fakültesi Dergisi, 11, 37; Hüseyin Bilgin
and Yasin Sezer, Açıklamalı - İçtihatlı İmar Kanunu Uygulama Rehberi (6th edn, Adalet
2020).
İmar Hukuku Yönünden Seralı Şehi̇rleşme
Doç. Dr. Yunus ERASLAN
6 T | Türkiye Adalet Akademisi Dergisi A A D
Yukarıda yer verilen düzenlemelere göre, iskân dışı alanlar ile iskân içinde
dahi olsa, köy ve mezraların yerleşik alanları ve civarı ile kırsal yerleşik alanlar
ve civarında yapılacak tarımsal amaçlı yapı niteliğindeki seraların, yapı
ruhsatına tabi olmadığını söylemek mümkündür.
Seralar tarımsal amaçlı yapılardır. Plansız alanlarda yapılan seralar, bulunduğu
bölgenin şartlarına ve fonksiyonuna uygun yapılar olarak karşımıza çıkmaktadır.
Seralar, köy ve mezraların yerleşik alanlarında veya kırsal yerleşik
alanlarda yapılsa dahi, bulunduğu bölgenin şartlarına ve fonksiyonuna aykırı
olmayacaktır. Çünkü bu bölgeler genel itibariyle, tarımsal uygulama yapılan
bölgelerdir.
b. Planlı Yerlerde Yapılacak Seraların Hukuki Durumu
3194 sayılı İmar Kanunu’nun planların hazırlanması ve yürürlüğe konulması”
başlıklı 8. maddesinin birinci fıkrasının (b) bendinin ilk iki cümlesinde,
“İmar Planları; Nazım İmar Planı ve Uygulama İmar Planından meydana
gelir. Mevcut ise bölge planı ve çevre düzeni plan kararlarına uygunluğu sağlanarak,
belediye sınırları içinde kalan yerlerin nazım ve uygulama imar planları
ilgili belediyelerce yapılır veya yaptırılır” düzenlemesine yer verilmiştir.10
Planlı alanlarda yapılacak serayla ilgili bir düzenleme mevzuatta yer almamakta
idi. Ancak, Planlı Alanlar İmar Yönetmeliği’nde değişiklik yapılmış ve
herhangi bir yapılaşmanın bulunmadığı imar adalarında yer alan parsellerde,
muvakkat yapı izni verilmek suretiyle tarımsal amaçlı sera yapılmasına olanak
sağlanmıştır (m. 19/ı-2).11
Planlı Alanlar İmar Yönetmeliği, uygulama imar planı bulunan alanları
kapsamaktadır (m. 1). Planlı alanlarda seraların ruhsat gerektirmeden yapılıp
yapılmayacağı ve imar mevzuatına uygunluğu konusunda, uygulama imar planı
bulunan alanlar ile uygulama imar planı bulunmayan planlı alanların ayrı
ayrı değerlendirilmesi yerinde olacaktır.
aa. Uygulama İmar Planı Bulunan Alanlarda Yapılacak Seraların
Hukuki Durumu
Uygulama İmar Planıyla, nazım imar planı esaslarına göre bölgelerin yapı
adaları, bunların yoğunluk ve düzeni, yolları gösterilmiş olmaktadır (3194 SK m.
5). Herhangi bir saha, her ölçekteki plan esaslarına, bulunduğu bölgenin şartlarına
ve yönetmelik hükümlerine aykırı maksatlar için kullanılamaz (3194 SK m. 3).
10 İmar planları hakkında geniş bilgi için bkz. Halil Kalabalık, İmar Hukuku Dersleri (11th
edn, Seçkin 2021); Oğuz Sancakdar, Belediyenin İmar Planını Yapması-Değiştirmesi ve
İptal Davası (Yetkin 1996); Nusret İlker Çolak and Gürsel Öngören, İmar Planları, İmar
Uygulamaları ve İptal Davaları (Öngören Hukuk 2014); Bilgin and Yasin (n 9) 246.
11 Bu değişiklik 11.3.2020 tarih ve 31065 sayılı Resmi Gazetede yayımlanmıştır.
Greenhouse Urbanization By Zoning Law
Assoc. Prof. Dr. Yunus ERASLAN
Yıl: 14, Sayı: 55 (Temmuz 2023) 7
03.07.2017 tarih ve 30113 sayılı Resmi Gazete’de yayımlanan Planlı Alanlar
İmar Yönetmeliği’nin 5. maddesinin 12. fıkrasında, “Bir parselin bulunduğu
imar adasına ait parselasyon planı yapılıp belediye encümenince kabul
edilip tapuya tescil edilmeden o adadaki herhangi bir parsele yapı ruhsatı
verilemez” düzenlemesine yer verilmiştir.
11/03/2020 tarih ve 31065 sayılı Resmi Gazete’de yayımlanan Planlı Alanlar
İmar Yönetmeliğinde Değişiklik Yapılmasına Dair Yönetmeliğin 2. maddesi
ile esas Yönetmeliğin “Parsel kullanım fonksiyonlarına göre yapılaşma koşulları”
başlıklı 19. maddesine, “Herhangi bir yapılaşmanın bulunmadığı imar
adalarında yer alan parsellerde, kullanım fonksiyonuna uygun bir yapı ruhsatı
müracaatı aşamasında yıkılarak tasfiye edilmek ve İl Tarım ve Orman Müdürlüğünün
uygun görüşü alınmak kaydı ile entegre tesis niteliğinde olmayan
tarımsal amaçlı seralara, 61 inci madde uyarınca muvakkat yapı izni verilebilir.
Bu yapılarda, 61 inci maddenin on altıncı fıkrasında belirtilen 250 m2’den
fazla olmama koşulu aranmaz.” hükmünü içeren ikinci fıkra eklenmiştir.
Uygulama imar planı bulunan alanlarda, muvakkat yapı izni alınarak tarımsal
amaçlı sera yapılmasına olanak tanımanın iki önemli sonucu ortaya çıkmıştır.
Birincisi, uygulama imar planı alanında kalan ve dolayısıyla iskân içinde
bulunan bir alanda, tarımsal faaliyet yapılmasına imkân tanınmıştır. Örneğin
uygulama imar planı ile konut alanı, ticaret alanı veya sanayi alanı gibi bir ada
içinde yer alan bir bölgede, tarımsal amaçlı yapı olan sera yapılabilecektir.
İkincisi ise bu düzenlemeyle yapı niteliğinde olan ve yapı ruhsatı gerektiren
seraların, muvakkat yapı izni alınarak yapılması sağlanmıştır. Bu kapsamda
yapılan yapılar için yapı ruhsatı zorunluluğu kaldırılmıştır. Bu düzenlemeyle
uygulama imar planındaki konut ve ticaret öngörülü imar adalarında, konut
nitelikli yapı veya ticaret nitelikli yapıyla sera nitelikli tarımsal amaçlı yapının
bir arada bulunmasına olanak tanıyan hukuki zemin oluşturulmuştur. Bu durum
ise, seralı şehirleşmeye sebebiyet verebilecektir.
İmar planı bulunmakla birlikte henüz imar uygulaması olmayan bir arazide,
fiilen tarım faaliyeti yapılabilmesinde hukuken bir engel yoktur. İmar
uygulaması bulunan imar parsellerinde, yapı yapılmaksızın tarım faaliyetinde
bulunulması da mümkündür. Uygulama imar planı bulunan imar parsellerinde,
geçici (muvakkat) yapı ruhsatıyla tarımsal amaçlı yapı olan seralara izin veren
düzenleme ile, imar planında öngörülen fonksiyona aykırı yapılaşmaya olanak
tanınmaktadır. Oysaki İmar Kanununun 3. maddesine göre, herhangi bir alanın
her ölçekteki plan esaslarına, bulunduğu bölgenin şartlarına ve yönetmelik
hükümlerine aykırı maksatlar için kullanılamayacaktır. Uygulama imar planı
bulunan bir bölgede, imar parselinin planındaki fonksiyonu dışında yapılaşabilmesi
için muvakkat yapı ruhsatı düzenlenmesine olanak tanıyan yönetmelik
hükmü, İmar Kanununun 3. maddesine açık olarak aykırıdır. Nitekim Danıştay
6. İdari Dava Dairesi de bu görüştedir ve bu düzenlemenin yürütmesinin
İmar Hukuku Yönünden Seralı Şehi̇rleşme
Doç. Dr. Yunus ERASLAN
8 T | Türkiye Adalet Akademisi Dergisi A A D
durdurulmasına karar vermiştir.12 Danıştay İdari Dava Dairesi ise aynı görüşte
değildir. Danıştay İdari Dava Dairesinin görüşü, “Planlı Alanlar İmar Yönetmeliğinin
19. maddesine eklenen 2. fıkrası, 3194 sayılı Kanun’un 3. maddesiyle,
herhangi bir sahanın, her ölçekteki plan esaslarına, bulunduğu bölgenin
şartlarına ve yönetmelik hükümlerine aykırı maksatlar için kullanılamayacağı
hüküm altına alınmak suretiyle de; planlı bir alanda, imar planlarının hayata
geçirilmesini (gerçekleştirilmesini) engelleyecek ya da imkânsız kılacak uygulamalar
yapılması yasaklanmıştır. İmar planı kapsamındaki umumi hizmet
alanları haricindeki imar parsellerinde (yani imar planında konut alanı, ticaret
alanı gibi yapılaşmayı mümkün kılan kullanımlara ayrılan parsellerde)
muvakkat yapı izni ile tarımsal amaçlı sera yapımına müsaade edilebilmesi;
ancak geçici izin verilen bu seraların, imar planındaki kullanım fonksiyonuna
uygun bir yapı ruhsatı müracaatı aşamasında yıkılarak tasfiye edilmesi kaydıyla
mümkün kılınmıştır. Getirilen bu şartın, imar planı kapsamında olmasına
rağmen tarımsal amaçlı sera olarak kullanılmasına geçici olarak müsaade
edilen bir imar parselinin, ilanihaye imar planındaki amacı dışında kullanılmasını
engelleyici nitelikte olduğu açıktır. Dolayısıyla, imar planlarında kurgulanan
yerleşim ve yapılaşma öngörüsünün gerçekleştirilmesine mani olacak
nitelik taşımadığı, planın tatbikini sağlamaya yönelik hükümler içerdiği anlaşılan
ve tarımsal amaçlı seralara muvakkat yapı izni verilmesini sıkı şartlara
bağlayan düzenlemenin, 3194 sayılı Kanun’un 3. maddesinde hükme bağlanan
genel esasa aykırı olmadığı” yönündedir.13 Danıştay İdari Dava Dairesi bu kararı
ile, Planlı Alanlar İmar Yönetmeliğinin 19. maddesine eklenen 2. fıkrasının
iptali istemiyle açılan davada Danıştay Altıncı Dairesince verilen yürütmenin
durdurulmasına ilişkin 01/02/2021 tarih ve E:2020/4899 sayılı kararın
kaldırılmasına, 2577 Sayılı İdari Yargılama Usulü Kanunu’nun 27. maddesinin
ikinci fıkrasında öngörülen şartların birlikte gerçekleşmediği anlaşıldığından
yürütmenin durdurulması isteminin reddine karar vermiştir. İmar parsellerinde
12 Danıştay 6 D, E. 2020/4899, 01.02.2021 tarih ve sayılı yürütmenin durdurulması hakkında
karar.
13 Danıştay İDD, E. 2021/655, 03.11.2021 tarih ve sayılı yürütmenin durdurulması hakkında
kararı. Aynı kararda; İmar planlarının onayından itibaren 3 aylık süre içerisinde beş yıllık
imar programını hazırlamakla ve imar planını tatbik etmekle yükümlü olan idarelerin, bu
yükümlülüklerini anılan süre içerisinde yerine getirdikleri kabul edilse dahi, mevzuatta
öngörülen beş yıllık süre, tarımsal niteliği bulunan ve bu amaçla kullanılması mümkün
taşınmazlardan uzun bir süre faydalanılamaması sonucunu doğurmaktadır ki pratikte
hukuki ve/veya fiili sebeplerden ötürü beş yıllık sürenin çoğu zaman aşıldığı da bilinen bir
vakıadır. Bu çerçevede, uygulama imar planının onaylanması ile başlayan ve parselasyon
işleminin yapılarak taşınmazın yapılaşabilir hale gelmesine kadar olan süreçte, taşınmaz
sahibince talep edilmesi halinde, parselin atıl durumda kalması yerine, geçici süreli de olsa
ekonomiye kazandırılması ve kamunun ihtiyaç duyacağı tarım ürünlerinin yetiştirilmesine
imkân tanınması amacıyla getirildiği anlaşılan dava konusu düzenlemenin, bu haliyle kamu
yararına olduğu görüşlerine de yer verilmiştir.
Greenhouse Urbanization By Zoning Law
Assoc. Prof. Dr. Yunus ERASLAN
Yıl: 14, Sayı: 55 (Temmuz 2023) 9
yapılacak seralar için düzenlenen muvakkat izin belgesinin, geçici olup olmadığının
ayrı bir başlık altında irdelenmesi yerinde olacaktır.
bb. İmar Parsellerinde Seralar İçin Düzenlenecek Muvakkat İzin
Belgesinin Geçiciliği Sorunu
aaa. Genel Olarak
Planlı Alanlar İmar Yönetmeliği’nin 19. maddesine eklenen 2. fıkrasına
göre, herhangi bir yapılaşmanın bulunmadığı imar adalarında yer alan parsellerde,
kullanım fonksiyonuna uygun bir yapı ruhsatı müracaatı aşamasında
yıkılarak tasfiye edilmek kaydı ile entegre tesis niteliğinde olmayan tarımsal
amaçlı seralara, 61. madde uyarınca muvakkat yapı izni verilebilir.14
14 Planlı Alanlar İmar Yönetmeliğin “Muvakkat Yapı” başlıklı 61. maddesine göre, “ (1)
Uygulama imar planlarına göre tamamı veya bir kısmı umumi hizmetlere rastlayan
yerler ile Kanunun 18 inci madde hükümleri tatbik olunmadan normal şartlarla yapı izni
verilmeyen umumi hizmetlere ayrılan ve müracaat gününde 5 yıllık imar programına dâhil
olmayan taşınmazlara, taşınmazın kamu eline geçişi sağlanıncaya kadar muvakkat yapı izni
verilebilir.
(2) İmar planlarında bulunup da, plana göre kapanması gereken yol ve çıkmaz sokak
üzerinde bulunan gayrimenkullere, müracaat gününde 5 yıllık imar programına dâhil
olmayan yerlerde muvakkat yapı izni verilebilir.
(3) İmar yoluna mahreci bulunmayan ve komşu parsellerin yapılaşmış olması nedeniyle
tevhit imkânı kalmayan parsellerde irtifakla imar yoluna geçiş hakkı bulunması şartıyla;
muvakkat yapı yapılabilir. Ancak, bitişiğinde bu parselle tevhidi mümkün olan yapılaşmamış
parseller bulunuyor ise bu parsel diğer parsellerden herhangi biri ile tevhit edilerek yola
cephe kazandırılmadıkça diğer parsellere de izin verilmez.
(4) Muvakkat yapı izni, ilgili idare encümeni kararıyla verilir.
(5) Yapı tamamlandığında geçici yapı kullanma izin belgesi alınarak kullanılır.
(6) Muvakkat yapı izinleri en fazla 10 yıllık süre için verilir. Uygulama imar planının tatbik
olunmaması durumunda bu süre, plan tatbik oluncaya kadar kendiliğinden uzar.
(7) Muvakkat yapıların, imar planına ve bulunduğu bölgenin özelliklerine göre hangi
maksatla kullanılabileceği ilgili idare encümenince tayin ve tespit olunur.
(8) Yapı izni verilmeden önce; ilgili idare encümeni kararının tarih ve sayısı, muvakkatlık
süresi, kullanım amacı ve gerekli yapılaşma bilgileri ile birlikte, tapu kaydına şerh edilmesi
gereklidir. Muvakkatlık süresi, tapu kaydına şerh verildiği günden itibaren başlar.
(9) Yapı sahibince, muvakkat yapıyı, süresi sonunda veya imar planı tatbik olunduğunda
ilgili idaresince tebliğ edildiği tarihten bir ay içerisinde yıkacağı ve maksadının dışında
kullanmayacağı, hiçbir hak talebinde bulunmayacağı hususlarını içeren noter onaylı
taahhütnamenin ilgili idaresine verilmeden muvakkat yapı izni düzenlenmez.
(10) Yasal süresi içinde yapı sahibince yıkılıp kaldırılmayan muvakkat yapılar ilgili
idaresince yıkılarak kaldırılır. Yıkım masrafı % 20 fazlasıyla yapı sahibinden tahsil edilir.
(11) İmar planı ile kapanan yollarda, Kanunun ilgili hükümleri uygulanamadığı ve yapı
yapılmasına müsait bir durum elde edilemediği takdirde, kamulaştırılıncaya kadar
sahiplerince olduğu gibi kullanılmaya devam olunur.
(12) Muvakkat yapıların mümkün mertebe sökülebilir malzemeden ve buna uygun bir
sistemle inşa edilmesi esastır.
(13) Muvakkat yapılar tabii zeminden kotlandırılır.
İmar Hukuku Yönünden Seralı Şehi̇rleşme
Doç. Dr. Yunus ERASLAN
10 T | Türkiye Adalet Akademisi Dergisi A A D
bbb. Seralar İçin Düzenlenen Muvakkat İzin Belgesinin Geçiciliği
İmar adalarında yer alan parsellerde, kullanım fonksiyonuna uygun bir yapı
ruhsatı müracaatı aşamasında, yıkılarak tasfiye edilmek kaydı ile seralara verilen
muvakkat yapı izninin ne kadar geçici olduğunun açıklığa kavuşturulması
gerekir. Danıştay İdari Dava Dairesine göre, muvakkat izin belgesinin
yapı ruhsatı müracaatı aşamasında seranın yıkılarak tasfiye edilmek kaydıyla
verilmesi, ilanihaye imar planındaki amacı dışında kullanılmasını engelleyici
niteliktedir. Getirilen bu şart, imar planı kapsamında olmasına rağmen imar
parseline, tarımsal amaçlı sera olarak kullanılmasına geçici olarak müsaade
edilmektedir.15
Seralara verilen muvakkat yapı izninin geçiciliği hususundaki Danıştay
İdari Dava Dairesi’nin bu yaklaşımına katılmak mümkün değildir. Muvakkat
izin belgesinin, yapı ruhsatı müracaatı aşamasında seranın yıkılarak tasfiye
edilmek kaydıyla verilmesi, bu belgeye tam anlamıyla geçicilik niteliği kazandırmayacaktır.
Çünkü muvakkat izin belgesi, kullanım fonksiyonuna uygun
bir yapı ruhsatı müracaatı aşamasına kadar geçerlidir. Parselin kullanım fonksiyonuna
uygun bir yapı ruhsatı müracaat zamanı ise, muvakkat izin belgesi
sahibinin takdirine bağlı bir durumdur. Sera için alınan muvakkat izin belgesinin
sahibi, istediği zaman serasını yıkarak, parselin kullanım fonksiyonuna
uygun bir yapı ruhsatı müracaatında bulunacaktır. Tarımsal amaçlı seranın
yapıldığı bölgedeki imar adası, imar planına uygun olarak tamamen yapılaşmış
olsa dahi, muvakkat izin belge sahibi serasını kullanmak istediği takdirde,
muvakkat izin belgesi geçerliliğini koruyacaktır. Tarımsal amaçlı yapılan sera,
imar parseli ve muvakkat izin belgesi sahibinin yıkılmasını istemediği sürece,
adanın kullanım fonksiyonuna göre konut, ticaret alanı veya sanayi alanı gibi
yapılarla birlikte belirsiz süreli olarak varlığını koruyacaktır. İmar adalarının
plana uygun olarak tamamen yapılaşması durumunda dahi, imar parseli ve mu-
(14) Muvakkat yapılarda bodrum kat düzenlenemez.
(15) İmar planlarıyla veya afet nedeniyle yapı yapılması yasaklanan alanlarda muvakkat
yapı yapılmasına izin verilmez.
(16) Muvakkat yapıların toplam yapı inşaat alanı 250 m2’den, kat adedi 2’den ve bina
yüksekliği 7.50 metreden fazla olamaz.
(17) Kamulaştırılması gerektiği halde kamulaştırma kararı alınmayan, uygulama imar
planına göre üzerinde yapı yapılması mümkün olan taşınmazlarda, malikinin talebi üzerine
ilgili yatırımcı kamu kuruluşunun izni ve projeler hakkında uygunluk görüşü alınarak özel
tesis olarak işletilmek üzere yürürlükteki imar planının yapılaşma ve kullanım kararlarına
uygun yapı inşa edilebilir. Planda idari tesis alanı, resmi kurum, resmi bina veya tesisler
alanı olarak belirlenen alanlarda, büro ve hizmet binası yapılabilir. Bu durumda bu
maddedeki azami ölçülere uyulma zorunluluğu aranmaz. Ancak, bu yapılarda kat irtifakı
ve kat mülkiyeti tesis edilemez. Bu alanlar kamulaştırılırken üzerindeki yapılarla birlikte
kamulaştırılarak hizmetin kesintisiz sürdürülmesi sağlanır”.
15 Danıştay İDD, E. 2021/655, 03.11.2021 tarih ve sayılı yürütmenin durdurulması hakkında
kararı.
Greenhouse Urbanization By Zoning Law
Assoc. Prof. Dr. Yunus ERASLAN
Yıl: 14, Sayı: 55 (Temmuz 2023) 11
vakkat izin belge sahibine tarımsal amaçlı yapılan serayı süresiz olarak kullanma
takdir yetkisi vermek, sera için verilen muvakkat izin belgesinin geçici
olma unsurunu önemli ölçüde etkileyen ve sınırlayan bir durumdur. İmar adası
tamamen yapılaşsa dahi, parsel sahibinin belirsiz süre ve hatta takdire bağlı
olarak süresiz olarak serayı kullanma hak ve yetkisinin bulunması, muvakkat
izin belgesinin geçici olmadığını açık olarak göstermektedir. Bu durum ayrıca,
imar planlarında kurgulanan yerleşim ve yapılaşma öngörüsünün gerçekleştirilmesine
mani olacak nitelik taşır. Uygulama imar planı yapılan bir parselde,
tarımsal amaçlı yapılan sera için alınan muvakkat izin belgesinin geçici olmadığının
kabulü ise, buna cevaz veren Yönetmelik düzenlemesinin, herhangi
bir alanın her ölçekteki plan esaslarına, bulunduğu bölgenin şartlarına ve
yönetmelik hükümlerine aykırı maksatlar için kullanılamayacağına dair İmar
Kanunu’nun 3. madde hükmüne de aykırı olduğunun göstergesidir.
İmar adaları plana uygun olarak tamamen yapılaşması durumunda dahi, tarımsal
amaçlı yapılan serayı parsel sahibinin kullanmaya devam etmesi “seralı
şehirleşme” durumuna yol açacaktır. Bu durum ise imar hukukuna, planlama
esaslarına, şehircilik ilkelerine aykırıdır.
Herhangi bir yapılaşmanın bulunmadığı imar adalarında yer alan parsellerde,
tarımsal amaçlı seralar için verilen muvakkat yapı izin belgesinin geçici
olmadığının diğer bir göstergesi de, seranın yıkılmasının sadece parselin yapılaşması
şartına bağlanmasıdır.
Seraya muvakkat yapı izni verilmesi için, imar adasında herhangi bir yapılaşma
bulunmaması şartı aranmakta iken, seranın kaldırılması veya yıkılması
için imar adasında yapılaşmaya başlanılmış olması yeterli görülmemiştir. Seranın
kaldırılması için imar adası yerine imar parselinin yapılaşmasının aranması,
düzenlemeyi getiren kurum iradesinin muvakkat izin belgesini geçici
olarak verilmediği yönünde olduğunu göstermektedir. Yukarıda değinildiği
üzere, parselin yapılaşması parsel sahibinin isteğine bağlıdır. Düzenlemenin
mevcut haliyle sera ve izin belgesi sahibi, serasını belirsiz süreyle veya süresiz
olarak kullanma hak ve yetkisine sahiptir. Bu durum ise, imar planının fiilen
değişikliğe uğramasına sebebiyet verecek niteliktedir.16 Örneğin uygulama
imar planında konut veya ticaret alanında kalan bir adadaki parsele yapılan
seranın süresiz veya belirsiz süreyle kullanılmasına hukuken olanak tanımak,
bu alanın niteliğinin tarımsal alana dönüşmesine sebebiyet verir. Bu durum ise
fiili bir plan değişikliği hükmündedir.
16 İmar planı değişikliği hakkında geniş bilgi için Seyfettin Kara, Danıştay Kararları Işığında
İmar Planı Değişikliği (Yetkin 2016); Melih Ersoy, ‘İmar Planı Değişiklikleri ve Yargı
Denetimi’ (1997) (17:1-2) ODTÜ Mimarlık Fakültesi Dergisi, 53, 73; Kadir Çiçek, ‘İmar
Plan Değişikliklerinin Usul ve Esasları’, Yüksek Lisans Tezi, İstanbul Ticaret Üniversitesi
Sosyal Bilimler Enstitüsü Kamu Hukuku Anabilim Dalı, İstanbul 2016; Mustafa Genç, İmar
Hukuku (Seçkin 2015).
İmar Hukuku Yönünden Seralı Şehi̇rleşme
Doç. Dr. Yunus ERASLAN
12 T | Türkiye Adalet Akademisi Dergisi A A D
Planlı Alanlar İmar Yönetmeliğinin 19. maddesine eklenen 2. fıkrası ile getirilen
düzenlemede, muvakkat izin belgesinin geçici olduğu amaçlansa idi, seranın
kaldırılması veya yıkılması için de imar adasında yapılaşmaya başlanılmış
olma sebebi yeterli görülürdü. Bu nedenle Yönetmeliğin 19. maddesine eklenen
2. fıkrası kapsamında seralar için alınan muvakkat izin belgesinin geçici nitelikte
olmadığı, imar planlarında kurgulanan yerleşim ve yapılaşma öngörüsünün
gerçekleştirilmesine mani olacak nitelik ve potansiyel taşıdığı açıktır.
ccc. Planlı Alanlar İmar Yönetmeliğinin 61. Maddesine Yapılan Atfın
Geçiciliğe Etkisi
Seralara verilen muvakkat yapı izninin Planlı Alanlar İmar Yönetmeliğinin
61. maddesi uyarınca verilmesinin, bu belgenin geçiciliğini hangi düzeyde etkilediğinin
de açıklığa kavuşturulması gerekir. Planlı Alanlar İmar Yönetmeliğini
61 inci maddesine göre, “uygulama imar planlarına göre tamamı veya bir
kısmı umumi hizmetlere rastlayan yerler ile Kanunun 18 inci madde hükümleri
tatbik olunmadan normal şartlarla yapı izni verilmeyen umumi hizmetlere
ayrılan ve müracaat gününde 5 yıllık imar programına dâhil olmayan taşınmazlara,
taşınmazın kamu eline geçişi sağlanıncaya kadar muvakkat yapı izni
verilebilir. Yapı tamamlandığında geçici yapı kullanma izin belgesi alınarak
kullanılır. Muvakkat yapı izinleri en fazla 10 yıllık süre için verilir. Uygulama
imar planının tatbik olunmaması durumunda bu süre, plan tatbik oluncaya
kadar kendiliğinden uzar”. Bu madde hükmüne göre muvakkat yapı izinleri,
taşınmazın kamu eline geçişi sağlanıncaya kadar verilebilir. Azami süre ise 10
yıldır. Uygulama imar planının tatbik olunmaması durumunda bu süre, plan
tatbik oluncaya kadar kendiliğinden uzamaktadır. Azami süre 10 yıl olarak belirlenmiş
ise de, plan tatbik oluncaya kadar 10 yıllık süre kendiliğinden uzayacağından,
10 yıllık sürenin mutlak anlamda üst süre sınırı olmadığı görülmektedir.
Ancak bu madde hükmündeki en önemli husus, muvakkat yapı izin
belgesinin geçerlilik süresinin, izin belgesi sahibinin takdirine bırakılmamış
olmasıdır. Muvakkat izin belgesi, taşınmazın kamu eline geçişi sağlanıncaya
kadar, 10 yıl veya uygulama imar planı tatbik oluncaya kadar geçerlidir. Muvakkat
izin belgesi geçerlilik sürenin bitimi bizzat yönetmelikte gösterilmiştir.
Bu madde hükmünde, muvakkat yapı izninin geçiciliğinin ön plana çıkarıldığı
aşikârdır. Taşınmaz kamu eline geçince veya uygulama imar planı tatbik olunca,
muvakkat izne konu yapı yıkılacaktır. Böylece alanın her ölçekteki plan
esaslarına, bulunduğu bölgenin şartlarına aykırı maksatlar için sürekli olarak
kullanılması engellenmiş olacaktır.
Planlı Alanlar İmar Yönetmeliğinin 19. maddesine eklenen 2. fıkrası ile
getirilen düzenlemede ise, seralar için düzenlenecek muvakkat yapı izinlerinin
hem Yönetmeliğin 61. maddesi uyarınca verileceği belirtilmiş, hem de
kullanım fonksiyonuna uygun bir yapı ruhsatı müracaatı aşamasında yıkılarak
tasfiye edilmek kaydıyla verileceği belirtilmiştir. Yönetmelik hükmünde
Greenhouse Urbanization By Zoning Law
Assoc. Prof. Dr. Yunus ERASLAN
Yıl: 14, Sayı: 55 (Temmuz 2023) 13
geçen, “kullanım fonksiyonuna uygun bir yapı ruhsatı müracaatı aşamasında
yıkılarak tasfiye edilmek kaydına yer verilmesi” ifadesi, muvakkat yapı izin
belgesinin geçerlilik süresine ilişkin özel bir düzenleme niteliği taşımaktadır.
Yönetmeliğin 61. maddesinde azami süre 10 yıl olarak belirlenmiş ise de, plan
tatbik oluncaya kadar 10 yıllık süre kendiliğinden uzayacağından, 10 yıllık
süre mutlak anlamda üst süre sınırı değildir. Kaldı ki sera için muvakkat izin
belgesi alınan imar parselinde uygulama imar planının tatbiki, bu parsele plan
hükümlerine uygun bir yapı ruhsatı alınması ve yapı yapılmasıyla gerçekleşecektir.
Muvakkat izin belgesi ve imar parseli sahibinin 10 yıl içinde plana
uygun bir yapı ruhsatı almaması durumunda, sera yapılmış parsel yönünden
uygulama imar planının tatbik olunduğunu söylemek hukuken olanaklı değildir.
Diğer bir anlatımla, muvakkat izin belgesi ile üzerine sera yapılmış parsel
yönünden uygulama imar planının tatbiki, izin belgesi veya parsel sahibinin
takdirine bırakılmış görülmektedir. Bu açıklamalar ışığında, imar adalarındaki
parsellere sera için muvakkat yapı izninin 61. madde uyarınca verilmesi de,
muvakkat yapı izninin geçici olmadığı, belirsiz süreli ve süresiz olduğu yönündeki
gerçeği değiştirmemektedir.
ddd. Çözüm Önerisi
Planlı Alanlar İmar Yönetmeliğinin 19. maddesine eklenen 2. fıkrası ile
getirilen düzenlemenin iptali istemiyle açılan dava Danıştay’da görülmeye
devam etmektedir. İmar adalarındaki parsellerde yapılan seralar için alınan
muvakkat izin belgesinin geçici nitelikte olmaması ve Yönetmeliğin 19. maddesine
eklenen 2. fıkrasıyla getirilen düzenlemenin imar hukukuna, planlama
esaslarına, şehircilik ilkelerine açık aykırı olması nedeniyle bu düzenlemenin
idari yargı tarafından iptal edilmesi hukuka uygun olacaktır.
Diğer bir alternatif ise, Planlı Alanlar İmar Yönetmeliği’nin 19. maddesine
eklenen 2. fıkrasında değişiklik yapılarak, herhangi bir yapılaşmanın bulunmadığı
imar adalarında yer alan parsellerde, tarımsal amaçlı seralara verilen
muvakkat yapı izin belgesinin, geçici nitelikte olması sağlanmalıdır. Yapılacak
değişiklikle mutlaka, muvakkat izin belgesinin geçici olduğu hususu ön plana
çıkarılmalıdır. Bunun için öncelikle, yönetmelik hükmünde öngörülen seranın
yıkılması veya kaldırılması hususundaki takdir yetkisi, parsel veya muvakkat
izin belgesi sahibinden alınmalıdır. İmar adasının belli bir oranda veya tamamen
yapılaşması halinde, muvakkat izin belge sahibinin aksi yöndeki iradesine
rağmen, seranın yıkılması veya kaldırılmasını sağlayacak düzenleme yapılmalıdır.
Ya da, sera için düzenlenen muvakkat izin belgesi için azami 20-30 yıllık
bir süre öngörülebilir. Bu süre içinde imar adasında yapılaşma bulunmadığı
takdirde, imar adasındaki yapılaşma tarihine kadar süre uzatılabilir. Bu şekilde
uygulama imar planı bulunan bir alanda şehircilik ilkelerine, planlama esaslarına
ve imar hukukuna aykırı oluşacak “seralı şehirleşme” önlenebilir.
İmar Hukuku Yönünden Seralı Şehi̇rleşme
Doç. Dr. Yunus ERASLAN
14 T | Türkiye Adalet Akademisi Dergisi A A D
cc. Uygulama İmar Planı Bulunmayan Planlı Alanlarda Yapılacak
Seraların Hukuki Durumu
İmar Kanunu’nun 8/1-b madde hükmünde, “İmar Planları; Nazım İmar
Planı ve Uygulama İmar Planından meydana gelir. Mevcut ise bölge planı ve
çevre düzeni plan kararlarına uygunluğu sağlanarak, belediye sınırları içinde
kalan yerlerin nazım ve uygulama imar planları ilgili belediyelerce yapılır
veya yaptırılır” düzenlemesine yer verilmiştir.
Planlı Alanlar İmar Yönetmeliği’nin 19. maddesine eklenen 2. fıkrası, uygulama
imar planı bulunan alanlarda uygulanır. Planlı Alanlar İmar Yönetmeliğinin
2. maddesine göre, bu yönetmelik uygulama imar planı bulunan alanları
kapsamaktadır. Bu nedenle, uygulama imar planı bulunmayan planlı alanlarda
bu Yönetmelik hükmü uygulanmayacaktır. Uygulama imar planı bulunmayan
planlı alanlar, nazım imar planı dâhilinde olup da uygulama imar planı dışındaki
alanlar olarak tarif edebiliriz. Sera yapımı bakımından bu alanlar, imar
ruhsatı gerektiren alanlardandır. Bu özelliğiyle bu alanlar ayırıcı bir özelliğe
sahiptir. Çünkü bu alan dışındaki bütün alanlarda yapı niteliğindeki seralar,
kalıcı yapı ruhsatı alınmadan (geçici izin belgesi dâhil) yapılabilmektedir.
İskân dışı alanlarda17 tarımsal amaçlı seralar, yapı ruhsatı alınmadan yapılabilir
(İmar Kanunu m. 27). Belediye ve mücavir alanlar dışında köylerin köy
yerleşik alanlarında, civarında ve mezralarda yapılacak konut, entegre tesis
niteliğinde olmayan ve imar planı gerektirmeyen tarım ve hayvancılık amaçlı
yapılar için yapı ruhsatı aranmaz (İmar Kanunu m. 27). Plansız Alanlar İmar
Yönetmeliğinin 57. maddesine göre de, belediye mücavir alan sınırları dışında
planı bulunmayan köy ve mezraların yerleşik alanlarında ve kırsal yerleşik
alanlarda tarımsal ve hayvancılık amaçlı yapılar ile müştemilat binaları yapı
ruhsatı ve yapı kullanma iznine tabi değildir. Bu açıklamalar ışığında, uygulama
imar planı bulunmayan planlı alanlardaki tarımsal amaçlı olan seralar, yapı
ruhsatı alınmadan yapılacak yapılardan değildir. Uygulama imar planı sınırlarındaki
alanlarda, belli şartlarda muvakkat yapı izni alınarak tarımsal amaçlı
sera yapılması olanağı mevcutken, uygulama imar planı sınırı dışında olup da
nazım plan sınırları içinde bulunan alanlarda yapılan seralar için yapı ruhsatı
alınması gerekmektedir.
İmar Kanunu’nda nazım imar planı dışındaki tarımsal ve özellikle sera tipi
yapıların, yapı ruhsatı alınmadan yapılabilmesine olanak veren düzenlemeler
yapılmıştır. Ancak Kanunda nazım imar planı sınırları içindeki tarımsal yapıların,
istisnai durumlar (muvakkat izin) dışında yapı ruhsatı alınmadan yapı-
17 Plansız Alanlar İmar Yönetmeliğinin Tanımlar Başlıklı 4. Maddesine göre “Yerleşme alanı
dışı (iskân dışı) alan”: Her ölçekteki imar planı sınırı, yerleşik alan sınırı, belediye ve
mücavir alan sınırları dışında kalan köy ve mezraların yerleşik alanı ve civarı ile kırsal
yerleşik alan ve civarlarının dışında kalan alanlardır.
Greenhouse Urbanization By Zoning Law
Assoc. Prof. Dr. Yunus ERASLAN
Yıl: 14, Sayı: 55 (Temmuz 2023) 15
lacağına ilişkin bir düzenlemeye yer verilmemiştir. Kanun koyucu bu durumu
bilerek ve isteyerek tercih etmiştir. Çünkü imar planı yapılan yerlerdeki
yapılar, planlama esaslarına ve bölgenin şartlarına uygun olarak yapılacaktır.
Kanun koyucu tarımsal amaçlı yapılar için yapı ruhsatı gerekip gerekmediği
yönünden, uygulama imar planı yapılmayan planlı yerlerde dahi esnek davranmamıştır.
Bu alanlarda yapı ruhsatı olmadan tarımsal amaçlı yapı yapılmasına
olanak tanımamıştır. Uygulama imar planı, nazım imar planından sonra
yapılan imar planıdır. Uygulama imar planı yapılmayan planlı yerlerde, tarımsal
amaçlı yapılar için yapı ruhsatı öngören kanun koyucunun, uygulama
imar planı olan yerlerde, tarımsal amaçlı yapılar için yapı ruhsatını evleviyetle
aranmasını amaçladığını söyleyebiliriz. Kanun koyucunun iradesi bu yönde
olmasına karşın, Yönetmelik hükmü ile uygulama imar planı yapılan alanlarda
muvakkat izinle de olsa, planda öngörülen bölgenin şartlarına aykırı olarak tarımsal
amaçlı sera yapılmasına cevaz vermenin kanun koyucunun amacına ve
iradesine aykırı olduğunu söylemek mümkündür. Kaldı ki, yukarıda açıklandığı
üzere normal yapılar için 61. madde kapsamında verilecek muvakkat izin
şartları ile seralar için 19. madde kapsamında verilecek muvakkat iznin şartları
ve sonuçları birbiriyle örtüşmemektedir.
II. SERALI ŞEHİRLEŞME KONUSUNA İDARİ YARGI
YERLERİNİN YAKLAŞIMI
A. Genel Olarak
Uygulama imar planı bulunan alanlarda yapılan tarımsal amaçlı seralar
hakkında tesis edilen yıkım ve para cezası işlemleri, idari yargıda davaya konu
olabilmektedir. Bu tür davalarda idari yargı mercileri, basit örtü niteliğinde olmayan
seraların imar hukuku anlamında bir yapı olduğu ve ruhsat gerektirdiği
yönünde kararlar verilmektedir.18
11/03/2020 tarih ve 31065 sayılı Resmi Gazete’de yayımlanan Planlı Alanlar
İmar Yönetmeliği değişikliği ile Yönetmeliğe eklenen 19. maddesi 2. fıkrası
sonrası ise, bu tür yapılar muvakkat yapı izni ile yapılabilecektir. Planlı Alanlar
İmar Yönetmeliği hükümlerine uyulmadan ve muvakkat yapı izni alınmadan
sera yapılması halinde ise, bu yapılara yapı ruhsatı alınması gerekmekte ve
yapı ruhsatı alınmadan yapılan seranın ruhsatsız yapı olması niteliği nedeniyle
yıkım ve imar para cezası işlemine konu olabilecektir. Bu yönde bölge idare
18 Mersin ili, Anamur ilçesi, …. Mahallesi, … sayılı parselde bulunan taşınmaz üzerinde
ruhsatsız sera yapıldığından bahisle … imar para cezası verilmesine ilişkin 02/12/2014
günlü, 264 sayılı ve aynı Kanunun 32. maddesi uyarınca söz konusu yapının yıkımına
ilişkin … Belediye Encümeni kararlarının iptali istemiyle açılan davada, para cezası ile
yıkım işlemi yönünden ise davanın reddine dair kararın onanmasına dair, Danıştay 6 D, E.
2019/5632 K. 2020/4234, 15.05.2020.
İmar Hukuku Yönünden Seralı Şehi̇rleşme
Doç. Dr. Yunus ERASLAN
16 T | Türkiye Adalet Akademisi Dergisi A A D
mahkemesi kararı da bulunmaktadır19. Uygulama imar planı bulunan alanlarda
muvakkat yapı izni alınmadan yapılan tarımsal amaçlı seraların, ruhsatsız yapı
hükmünde olduğu, ruhsatsız yapılar hakkında müeyyidelere tabi olması gerektiği
yönündeki idari yargı yaklaşımı, seralı sehirleşmenin önlenmesi açısından
kayda değerdir.
B. Yönetmelik Değişikliği Öncesi Yapılan Tarımsal Amaçlı Seralar
Yönünden
11/03/2020 tarihli Planlı Alanlar İmar Yönetmeliği değişikliği öncesinde,
uygulama imar planı bulunan alanlarda yapılan tarımsal amaçlı seralar hakkında
tesis edilen yıkım işlemlerinin, 11/03/2020 tarihli değişiklikten sonra
hukuki akıbetlerinin açıklığa kavuşturulması yerinde olacaktır. 11/03/2020 tarihinden
önce yıkım işlemi tesis edilmiş ve uygulanmış ise, hukuken yapılacak
bir şey yoktur. Sadece, yıkım işlemine açılan davada iptal yönünde bir karar
verilmesi halinde, zararın tazmini söz konusu olabilecektir. Sera hakkında tesis
edilen yıkım işlemi uygulanmamış ise durum farklıdır. Yıkım işlemi kesinleşmiş
olsa dahi (davanın reddi suretiyle de olsa), sera sahibi muvakkat yapı izni
alarak yapısını imar mevzuatına aykırı yapı olmaktan çıkarabilir. Muvakkat
yapı izni alınan sera hakkında, daha önce tesis edilen yıkım işleminin hukuken
geçerliliğini yitirdiğini söyleyebiliriz. Böyle bir durumda yıkım işlemi uygulanamaz.
Uygulanması halinde, idarenin zararın tazmin sorumluğu doğar.
11/03/2020 tarihli Planlı Alanlar İmar Yönetmeliği değişikliği öncesi dönemde
tesis edilen yıkım işlemi dava konusu edilse dahi, dava aşamasında muvakkat
yapı izni alınan sera, imar mevzuatına uygun yapı statüsüne girer. Dava aşamasında
muvakkat yapı izni alınan sera hakkındaki yıkım işleminin mahkemece
iptali hukuka uygun olacaktır.20 Konuya ilişkin bir uyuşmazlıkta, Planlı Alanlar
Yönetmeliğinin uygulandığı alanda yapılan ruhsatsız sera için tesis edilen
yıkım ve para cezası işleminin iptali istemiyle açılan davanın reddine dair
kararda, yapılan ara kararları ile davacıdan ve davalı idareden dava konusu
sera inşaatına bu hükümler kapsamında muvakkat yapı izni verilip verilmediğinin
araştırıldığı, dava konusu sera inşaatı için sonradan yürürlüğe giren
19 Konya BİM 2 İDD, E. 2021/656 K. 2021/2053, 14.10.2021. Bu karara göre, Uygulama
İmar Plânı bölgesinde Planlı Alanlar İmar Yönetmeliğine göre muvakkat yapı izni verilerek
sera yapılması durumu, tarımsal amaçlı sera yapımını kolaylaştırmak için getirilmiş olan
şartlar olup, ilgilinin kolay olan yolu tercih ederek gerekli şartları sağlayıp ruhsat almadan
sera inşa edebileceği; yahut da daha fazla malî masraf ve prosedür içeren yolu tercih ederek
yapı ruhsatı almak suretiyle sera inşa edebileceği; dolayısıyla ilk yolun tercih edilmesi
durumunda yapı ruhsatı alınmadan yapının yapılabileceği; ancak ilk yol tercih edilmezse
sera inşa edebilmek için mutlak surette yapı ruhsatı alınması gerektiği, alınmaması halinde
ise yıkım ve para cezasına konu edileceği yönündedir.
20 Ancak işlemin tesis edildiği tarih itibariyle seranın izin belgesi olmadığından, yargılama
giderinin davalı idare üzerinde bırakılmaması hukuka ve hakkaniyete uygun olacaktır.
Greenhouse Urbanization By Zoning Law
Assoc. Prof. Dr. Yunus ERASLAN
Yıl: 14, Sayı: 55 (Temmuz 2023) 17
mevzuat hükümleri kapsamında muvakkat yapı izni alınarak seranın ruhsatlı
hale gelmediği21, açıklamasına yer verilmiştir. Kararda yer verilen bu gerekçe
ile, hakkında yıkım işlemi tesis edilen seraya sonradan alınan muvakkat yapı
izninin, yapıyı imar mevzuatına uygun hale getirdiğinin mahkemece de kabul
edildiği söylenebilir.
C. Yönetmelik Değişikliği Sonrası Muvakkat Yapı İzni Alınmadan
Yapılan Tarımsal Amaçlı Seralar Yönünden
11/03/2020 tarihli Planlı Alanlar İmar Yönetmeliği değişikliği sonrasında,
seralar hakkında tesis edilen yıkım işlemleri için de aynı durum geçerlidir.
Uygulama imar planı bulunan alanlarda muvakkat yapı izni alınmadan yapılan
tarımsal amaçlı seralar, ruhsatsız yapıdır. Bu şekilde yapılan serayla ilgili
tesis edilen yıkım işlemi uygulanmadığı sürece, sera sahibi muvakkat yapı
izni alarak, yapısını imar mevzuatına aykırı yapı olmaktan çıkarabilir. Böyle
bir durumda muvakkat yapı izni alınan sera hakkında, daha önce tesis edilen
yıkım işlemi hukuken geçerliliğini yitirir. Dava açılmış ise, yıkım işleminin
mahkemece iptali gerekir.22 Ancak burada temel şart, ister dava açılmış olsun
ister olmasın muvakkat yapı izni alınarak yapının imar mevzuatına uygun hale
getirilmiş olması gerektiğidir. Muvakkat yapı izni alınmadığı sürece, sera hakkındaki
yıkım işlemi hukuka uygunluğunu koruyacaktır. Uygulama imar planı
bulunan alanda izinsiz olarak yapılan tarımsal amaçlı sera, muvakkat yapı izni
alınması için gerekli şartlara haiz olsa dahi durum değişmeyecektir. Ancak,
11/03/2020 tarihli Planlı Alanlar İmar Yönetmeliği değişikliği sonrasında, uygulama
imar planı bulunan alanlarda izin alınmadan yapılan tarımsal amaçlı
seralar hakkında tesis edilen yıkım veya mühürleme işlemlerinin, muvakkat
yapı izni alınmamış olsa bile, “seranın muvakkat yapı izni alma şartları mevcut
olduğu” gerekçesiyle iptali yönünde idari yargıda kararlar verildiği görülmektedir.
23 Bu karara katılmak hukuken olanaklı değildir. Çünkü, Planlı Alanlar
İmar Yönetmeliği’nin 19. maddesi hükümlerine göre sera inşaatları, ilgili
İl Tarım Orman Müdürlüğünün uygunluk görüşü yanında ilgili belediyeden
muvakkat yapı izni alınarak yapılması gereken yapılardır. Hatta muvakkat yapı
iznine tabi yapı tamamlandığında, geçici yapı kullanma izin belgesi alınarak
kullanılır (Planlı Alanlar İmar Yönetmeliği m. 61). Muvakkat yapı izni alabilme
koşullarının var olması, muvakkat yapı izni alınmış gibi işlem tesisi ve hukuki
yorum yapılmasını gerektirmez. Muvakkat yapı izni alınması gerekirken
21 Adana BİM 2 İDD, E. 2020/1484 K. 2021/985, 08.06.2021.
22 Ancak işlemin tesis edildiği ve davanın açıldığı tarih itibariyle seranın izin belgesi yok ise,
yargılama giderinin davalı idare üzerinde bırakılmaması hukuka ve hakkaniyete uygun
olacaktır.
23 Adana BİM 2 İDD, E. 2020/1484 K. 2021/985, 08.06.2021; Adana BİM 2 İDD, E. 2021/1269
K. 2022/506, 10.03.2022; Adana BİM 2 İDD, E. 2020/1535 K. 2022/487, 17.03.2022.
İmar Hukuku Yönünden Seralı Şehi̇rleşme
Doç. Dr. Yunus ERASLAN
18 T | Türkiye Adalet Akademisi Dergisi A A D
bu izin alınmadan yapılan yapılara yaptırımsal işlem tesisini önlemek, planlı
alanlarda “seralı şehirleşme” oluşumuna sebebiyet verir ve hızlandırır. Bu durum
ise imar hukukuna açık aykırılık oluşturur.
Yukarıda değinildiği üzere Konya Bölge İdare Mahkemesi, uygulama imar
planı bulunan alanlarda muvakkat yapı izni alınmadan yapılan seraların ruhsatsız
yapı olması nedeniyle yıkım ve para cezası işlemi tesisinin hukuka uygun
olduğu yönünde karar vermekte iken,24 Adana Bölge İdare Mahkemesi muvakkat
yapı izni alınmayan seranın, muvakkat yapı izni alma şartları mevcut
ise, yıkım ve para cezası işlemine konu edilmesinin hukuka aykırı olduğu
yönünde kararlar vermektedir. Buna göre, muvakkat yapı izni alınmadan yapılan
seralara ilişkin tesis edilen müeyyidelerle ilgili benzer olaylarda, farklı
bölge idare mahkemeleri dairelerince verilen kesin nitelikteki kararlar arasında
aykırılık bulunduğunu söylemek mümkündür.25 Bu konuda aykırılığın giderilmesine
ilişkin olarak Danıştay İdari Dava Daireleri Kurulunca verilmiş bir karar
da yoktur.26 Bu konudaki aykırılığın giderilmesi amacıyla ilgili bölge idare
mahkemesi başkanlar kurulunca, Danıştay’dan karar verilmesini istenilmesi
yerinde olacaktır.
SONUÇ
Seralar, tarımsal amaçlı yapılardandır. Basit örtü mahiyetindeki hafif yapı
olan seralar, imar hukuku ve mülkiyet hukuku anlamında bir yapı olarak kabul
edilmez ve menkul mal hükümlerine tabi olur. Basit örtü mahiyetinde olmayan,
beton temel ve çelik çatılı vb. seralar ise İmar Kanunu kapsamında yapı
niteliği haizdir. Bu nitelikteki tarımsal amaçlı seraların yapı olması nedeniyle,
bu yapılar hakkında yıkım ve para cezası işlemleri tesis edilmesi söz konusu
olabilecektir.
İskan dışı alanlarda, köy ve mezraların yerleşik alanları ve civarı ile kırsal
yerleşik alanlar ve civarında yapılacak tarımsal amaçlı yapı olan seralar, en-
24 Konya BİM 2 İDD, E. 2021/656 K. 2021/2053, 14.10.2021.
25 Farklı bölge idare mahkemeleri arasındaki aykırılığın giderilmesi hakkında geniş bilgi için
bkz. Hüseyin Bilgin, ‘Bölge İdare Mahkemesi Kararları Arasındaki Aykırılık ve Uyuşmazlığın
Giderilmesi Sorunu’ (2021) 15(3) Ankara Hacı Bayram Veli Üniversitesi Hukuk Fakültesi
Dergisi 637, 645; Turan Yıldırım, ‘İdari Yargıda İçtihad Farklılıkları Sorunu ve Çözüm
Önerileri’ (2017) (93) Danıştay ve İdari Yargı Günleri 149. Yıl Sempozyumu, Danıştay
Yayınları 135, 143; Oğuz Sancakdar, ‘İdari Yargı İstinaf Sistemindeki Olası Sorunlar ve
Çözüm Önerileri’ (2016) (91) Danıştay ve İdari Yargı Günü 148. Yıl Sempozyumu, Danıştay
Yayınları 29,113; Murat Sezginer, ‘İdari Yargıda İstinaf İncelemesinin Esasları ile İstinaf
Uygulamasında İçtihat Ayrılıkları Sorunu ve Çözüm Yolları’ (2018) (99) Danıştay ve İdari
Yargı Günü 150. Yıl Sempozyumu, Danıştay Yayınları, 111, 135.
26 Hüseyin Bilgin, Bölge İdare Mahkemelerinin Kesin Kararları Arasındaki İçtihat
Farklılığının Giderilmesine Yönelik Danıştay Kararları (Seçkin 2021); Zeki Uysal, İdari
Yargıda İçtihat Aykırılığının Önlenmesi ve Giderilmesi Usulü (Seçkin 2021).
Greenhouse Urbanization By Zoning Law
Assoc. Prof. Dr. Yunus ERASLAN
Yıl: 14, Sayı: 55 (Temmuz 2023) 19
tegre tesis niteliğinde olmamak koşuluyla yapı ruhsatı aranmadan yapılabilir.
Plansız alanlarda yapılan tarımsal amaçlı seralar, bulunduğu bölgenin şartlarına
ve fonksiyonuna uygun yapılar olarak karşımıza çıkmaktadır. Seralar, köy
ve mezraların yerleşik alanlarında veya kırsal yerleşik alanlarda yapılsa dahi,
bulunduğu bölgenin şartlarına ve fonksiyonuna aykırı olmayacaktır.
Planlı alanlarda ise durum farklıdır. İmar Kanununun 3. maddesine göre,
herhangi bir alanın her ölçekteki plan esaslarına, bulunduğu bölgenin şartlarına
ve yönetmelik hükümlerine aykırı maksatlar için kullanılamayacaktır. İmar
planında tarımsal alanda kalan bölgede sera yapılması bölgenin şartlarına ve
fonksiyonuna uygundur. Ancak planda konut, ticari alan vb. yerlerde, bölgenin
şartlarına uygun olmayan tarımsal amaçlı sera yapılması halinde durum
farklıdır. Planlı Alanlar İmar Yönetmeliği’nde değişiklik yapılmış ve herhangi
bir yapılaşmanın bulunmadığı imar adalarında yer alan parsellerde, muvakkat
yapı izni alınmak suretiyle tarımsal amaçlı sera yapılmasına olanak sağlanmıştır
(m. 19).
Uygulama imar planı bulunan bir bölgede, imar parselinin planındaki fonksiyonu
dışında yapılaşabilmesi için muvakkat yapı ruhsatı düzenlenmesine
olanak tanıyan yönetmelik hükmü, İmar Kanununun 3. maddesine açık olarak
aykırıdır. Danıştay İdari Dava Dairesinin 03.11.2021 tarih ve E. 2021/655
sayılı kararı, “muvakkat izin belgesinin yapı ruhsatı müracaatı aşamasında
seranın yıkılarak tasfiye edilmek kaydıyla verilmesi, ilanihaye imar planındaki
amacı dışında kullanılmasını engelleyici niteliktedir. Getirilen bu şart, imar
planı kapsamında olmasına rağmen imar parseline, tarımsal amaçlı sera olarak
kullanılmasına geçici olarak müsaade edildiği” yönünde ise de, bu karara
katılmak hukuken olanaklı değildir.
Muvakkat izin belgesinin yapı ruhsatı müracaatı aşamasında seranın yıkılarak
tasfiye edilmek kaydıyla verilmesi, bu belgeye tam anlamıyla geçicilik
niteliği kazandırmayacaktır. Çünkü muvakkat izin belgesi, kullanım fonksiyonuna
uygun bir yapı ruhsatı müracaatı aşamasına kadar geçerlidir. Parselin
kullanım fonksiyonuna uygun bir yapı ruhsatı müracaat zamanı ise, muvakkat
izin belgesi sahibinin takdirine bağlı bir durumdur. Tarımsal amaçlı seranın
yapıldığı bölgedeki imar adası tamamen yapılaşmış olsa dahi, imar parseli ve
muvakkat izin belge sahibi, serasını kullanmak istediği takdirde muvakkat izin
belgesi geçerliliğini koruyacaktır.
İmar adası tamamen yapılaşsa dahi, parsel sahibinin belirsiz süre ve hatta
takdire bağlı olarak süresiz olarak serayı kullanma hak ve yetkisinin bulunması,
muvakkat izin belgesinin geçici olmadığını açık olarak göstermektedir. Bu
durum ayrıca, imar planlarında kurgulanan yerleşim ve yapılaşma öngörüsünün
gerçekleştirilmesine mani olacak nitelik taşır. İmar adalarındaki parsellere
sera için muvakkat yapı izninin Yönetmeliğin 61. madde uyarınca verilmesi
de, muvakkat yapı izninin geçici olmadığı, belirsiz süreli ve süresiz olduğu
İmar Hukuku Yönünden Seralı Şehi̇rleşme
Doç. Dr. Yunus ERASLAN
20 T | Türkiye Adalet Akademisi Dergisi A A D
yönündeki gerçeği değiştirmemektedir. Uygulama imar planı yapılan bir parselde,
tarımsal amaçlı yapılan sera için alınan muvakkat izin belgesinin geçici
olmadığının kabulü ise, buna cevaz veren yönetmelik düzenlemesinin herhangi
bir alanın her ölçekteki plan esaslarına, bulunduğu bölgenin şartlarına ve
yönetmelik hükümlerine aykırı maksatlar için kullanılamayacağına dair kanun
hükmüne de aykırı olduğunun göstergesidir.
Plana uygun olarak imar adalarının tamamen yapılaşması durumunda, muvakkat
izin belge sahibinin tarımsal amaçlı yapılan serayı kullanmaya devam
etmesi “seralı şehirleşme” durumuna yol açacaktır. Bu durum ise imar hukukuna,
planlama esaslarına ve şehircilik ilkelerine aykırıdır.
İmar adalarındaki parsellerde yapılan seralar için alınan muvakkat izin belgesinin
geçici nitelikte olmaması ve Planlı Alanlar İmar Yönetmeliği’nin 19.
maddesine eklenen 2. fıkrasıyla getirilen düzenlemenin imar hukukuna, planlama
esaslarına, şehircilik ilkelerine açık aykırı olması nedeniyle, bu düzenlemenin
Danıştay tarafından iptal edilmesi imar hukukuna uygun olacaktır.
Diğer bir alternatif ise, Planlı Alanlar İmar Yönetmeliği’nin 19. maddesine
eklenen 2. fıkrasında değişiklik yapılarak, herhangi bir yapılaşmanın bulunmadığı
imar adalarında yer alan parsellerde tarımsal amaçlı seralara verilen
muvakkat yapı izin belgesinin, geçici nitelikte olması sağlanmalıdır. Yapılacak
değişiklikle, mutlaka muvakkat izin belgesinin geçici olduğu hususu ön
plana çıkarılmalıdır. Bunun için öncelikle, yönetmelik hükmünde öngörülen
seranın yıkılması veya kaldırılması hususundaki takdir yetkisi, parsel veya
muvakkat izin belgesi sahibinden alınmalıdır. İmar adasının belli bir oranda
veya tamamen yapılaşması halinde, muvakkat izin belge sahibinin aksi
yöndeki iradesine rağmen seranın yıkılması veya kaldırılmasını sağlayacak
düzenleme yapılmalıdır. Bu şekilde, uygulama imar planı bulunan bir alanda
şehircilik ilkelerine, planlama esaslarına ve imar hukukuna aykırı oluşacak
“seralı şehirleşme” önlenebilir.